yaklaşık iki sene önce işe girdim, kendimi hızlıca geliştirerek iki ay önce de bir buçuk sene deneyime sahip bir yazılımcıya göre gayet iyi maaşlı bir işe transfer oldum. kendimi hızlıca geliştirmeye çalışırken gözleri de hafiften bozdum, gözlük kullanmaya başladım. kendimi hızlıca geliştirmek istememin sebebi finansal özgürlüğe sahip olmaktı; onu başardım sanırım ama normal özgürlük elden gitti. bu, yazıdaki “kendini hızlıca geliştirme” tamlamasının geçtiği son cümle.

ütopik gözükse de “iki sene çalış bir sene ara ver” gibi bir planım vardı uzun süredir. bu plan hala aklımı kurcalıyor ama daha iyi maaş almak için o kadar emekten sonra, iyi maaşlı işte başladıktan birkaç ay sonra istifa etmek pek akıl kârı değil gibi. bunu yapmazsam da koskoca haftada yapmak istediklerime efektif olarak ayırabildiğim zaman anca bir gün kadar oluyor.

haftada beş çalışma günü ve iki “tatil” adı altında “bir sonraki beş güne mental olarak hazırlanmaya çalışma” günü, başkalarının da dillendirdiği gibi resmen modern kölelik ve buna boyun eğiyor olmak beni rahatsız ediyor. bu oran 5-2 yerine 4-3 olsaydı, “modern” insan için bir hafta içinde kendine vakit ayırabileceği mükemmel bir boşluk oluşurdu ve bu da yapmak istediklerime zaman ayıramamaktan rahatsızlık duymadığım bir yaşam sürmek için oldukça yeterli olurdu. rahatsızlık duymak bir kenara, bunun en ideal oran olduğunu düşünüyorum zaten. modern kölelik ve ideal çalışma süresi arasındaki mesafenin sadece bir gün olması çok enteresan. her neyse; bir sonraki işim için dört gün çalışma teklifimi kabul edecek bir şirket bulmak da “iki sene çalış bir sene ara ver” gibi, uzun süredir aklımda olan bir başka planım kısacası. hatta bu olduğu sürece ilkine gerek bile kalmayabilir. ya da kalabilir.

bu iki plandan örneğin ilkini gerçekleştirdiğim ve bir beyaz yakalıya yakışacak şekilde bu kararımı linkedin üzerinde paylaşıp yeterli etkileşimi aldığım durumda belirli bir kesim bu fikre sempati duyacak, sempati duyan bu kişiler arasından da bunu göze alabilen ya da böyle bir şeye gerçekten benim gibi ihtiyaç duyan birkaç kişi de benim yaptığımı deneyimlemeye çalışacak. bu noktada aklıma şu geliyor: eğer daha öncesinde böyle bir kararı verip uygulamaya koymuş sadece bir iki kişiye dahi tanık olsaydım, bu kararı almak benim için daha kolay olurdu. uygulamaya koyanlar birkaç kişiyle sınırlı olmasaydı da, sektördeki insanların azımsanamayacak bir kısmı bu kararı vermiş olsaydı bu sefer çok çok daha kolay olurdu. benim için bir karar bile olmazdı ortada; yapardım.

yaşam kalitemi kökünden etkileyeceğini düşündüğüm bir tercihin sosyal etkenlere bu denli bağlı olması beni rahatsız ediyor ve bu gibi düşünceler sonrasında maalesef benim de ucundan sosyal bir hayvan olduğum gerçeğini hatırlıyorum. zaten öyle olmasam bu yazı da olmazdı.