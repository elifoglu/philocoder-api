Değer ölçütü tanımladıktan sonra değerli insanı tanımlamak nasıl zor olmadıysa, üstinsanın -kabaca- tanımını yapmak da elimizde olan değerli insan tanımı olduktan sonra kolay olacaktır.

Üstinsan, düşünce sisteminde hiçbir çatlak olmayan, başka bir deyişle bünyesinde hiçbir tutarsızlık barındırmayan insandır. Bu, üstinsan üzerine yapılabilecek en basit tanımlamadır ve üstinsanın ne olduğu hakkında iyi bir fikir veriyor olsa da etraflıca açıklanmaya muhtaçtır.

En değerli insana “en değerli insan” değil de “üstinsan” demek, insanların ilgisini çekecek, kulağa hoş gelen bir terim kullanma isteği değil; bir ihtiyaçtır. “Bünyesinde hiçbir tutarsızlık barındırmayan” gibi iddialı bir sıfatı taşıyan üstinsan, özü itibarıyla diğer insanlardan farklılık gösterir. Bu “diğer insanlar” topluluğuna, tutarlılık açısından üstinsana en yakın noktada olan insanlar da dahildir. Öyle ki, üstinsan olmayan en tutarlı, yani en değerli insan ile üstinsan arasında tutarlılık açısından bir uçurum vardır ve bu başlı başına, en değerli insanın _üstinsan_ gibi bir tanımlamayı hak ettiğinin bir göstergesidir.

Pratikte hesaplanması mümkün olmayacak bir örnek üzerinden gidip, her insanın düşünce sisteminde 1000 adet farklı düşüncesi olduğunu varsayalım. Bu durumda, üstinsanın sahip olduğu düşüncelerden meydana gelen her _düşünce ikilisinin_ tutarlı olmasını bekleriz; yani 1. ile 2. düşünce aralarında tutarlı, 2. ile 3. düşünce aralarında tutarlı, 1. ile 3. düşünce aralarında tutarlı…, 999. ve 1000. düşünce aralarında tutarlı olmalı. Ufak bir kombinasyon hesabı yaptığımızda, 1000 adet farklı düşünceye sahip kişinin üstinsan addedilebilmesi için, 499500 adet düşünce ikilisini tutarlı kılması gerektiğine şahit oluruz ve bu da az önceki cümle için “iyi ki üç nokta kullanmışım” dememe sebeptir.

Az önce de söylediğim gibi pratikte hesaplanmayacak olsa da, ortalama bir insanın 1000’den çok daha fazla sayıda tekil düşünceye sahip olduğunu düşünmekle beraber, bu sayıyı 1000 ile sınırladığımızda dahi kişinin kendini tamamıyla tutarlı kılabilmesi adına, taşıdığı 499500 adet düşünce ikilisini de tutarlı kılması gerektiğini gördük ki bunu başarmak zannediyorum ki sizce de çok kolay değil. Az önce bahsettiğimiz, üstinsana en yakın konumda olan insan ile devam edelim ve bu kişinin, üstinsana olabileceği en yakın konumda olduğunu düşünelim. Bu durumda, bu kişinin, düşünce sisteminde sadece bir adet çatlağı bulunmasını, kalan 499499 adet düşünce ikilisinin kendi aralarında tutarlı olmasını bekleriz- gerçekten bunu mu bekleriz?

Beklentiniz bu yönde ise maalesef yanıldınız. Düşünce sisteminde sadece bir çatlak bulunduğunu varsaydığımız kişinin, çatlağın sebebi olan düşünce ikilisinden en az birisinin problemli olduğunu kabul etmiş oluruz. Çatlak dışındaki tüm düşünce ikililerin tutarlı olduğunu söylediğimizdeki düştüğümüz yanılgı ise şu şekilde açıklanabilir: Çatlağı oluşturan problemli düşünce, 1000 düşünce barındıran düşünce sisteminde çatlağın kendisini oluşturan düşünce ikilisini bir kenara bıraktığımızda, 998 adet düşünce ikilisinin daha elemanıdır ve bu ikililerin diğer tüm elemanları da problemli bir düşünce ile tutarlı gözüktüklerinden problemli olarak mimlenmelidir. Aynı şekilde, problemli konumuna düşen bu yeni düşünceler de, mensubu oldukları düşünce ikililerinin problemli olarak işaretlenmesine sebep olur ve bu böyle devam eder.

Bu domino etkisi göstermektedir ki, düşünce sisteminde fark edilen tek bir çatlak dahi henüz fark edilmemiş çatlaklar sürüsünün habercisidir ve bu da, mükemmel olarak addedebileceğimiz, tutarsızlık barındırmayan düşünce sistemi ile bu mükemmel sisteme teorik olarak olarak en yakın sayılabilecek düşünce sisteminin sağlamlığı arasında bir uçurum olduğunun ispatıdır. Üstinsan, üstinsan sıfatını bu mükemmel sisteme ulaşabilen olağan dışılığı ile hak etmektedir.