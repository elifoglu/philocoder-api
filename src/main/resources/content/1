Tek bir işle uğraşıldığı halde birden fazla kazanımın sağlandığı çalışma türünü “hibrit çalışma” olarak adlandırıyorum. Örnek vermek gerekirse;

* Uyumadan önce, önceleri İngilizce geliştirmeyi amaç edinen podcast’leri dinlerken uzun süredir yazılım ile alakalı podcast’leri dinliyorum.
* Herhangi bir konu hakkında okuduğum yazıyı/makaleyi sesli okuyorum.
* Yazılım alanında öğrenmek istediğim yeni bir dil veya teknolojiyi, hayata geçirmek istediğim bir proje üzerinde kullanmaya başlayarak öğreniyorum.

Bunların getirileri ise tahmin edebileceğiniz gibi, sırasıyla şu şekilde:

* İngilizce anlamayı geliştirme + yazılım alanında bir şeyler öğrenme
* İngilizce konuşmayı geliştirme + yazılım alanında bir şeyler öğrenme
* Yazılım alanında bir şeyler öğrenme + bir projeyi hayata geçirme

Beynimi keskin hatlarla ikiye bölüp “sen şununla ilgilen, sen de şununla” demeden, görünürde tek iş yaparak, görüldüğü üzere birden fazla kazanım elde ediyorum hibrit çalışma ile. Verdiğim ilk iki örneğin ikisinde de iki kazanımdan biri yabancı dildi ve bu “hibrit çalışmada kazanımlardan biri illa ki yabancı dil olmalı gibi duruyor” diye düşündürebilirdi; bu sebeple üçüncü örneği ekleme ihtiyacı duydum (yine de kazanımlardan birinin yabancı dil olmasının hibrit çalışma için çok uygun olduğunu belirtmeden geçmemek gerek). İlk iki örnekte, kazanımların her ikisi de “öğrenme” kategorisindeyken, üçüncü örnekte ise sadece biri “öğrenme”, diğeri ise “bir işi tamamlama” kategorisinde. Yani, hibrit çalışmanın kazanımları sadece öğrenim ile sınırlı değil.

Hibrit çalışma dışında, hibrit çalışma kategorisine girmese de getirileri bakımından “hibrit çalışmanın akrabası” diyebileceğim işler yapmayı tercih ediyorum. Örneğin yaklaşık bir ay kadar önce ağırlıklı olarak portfolyoma ekleme adına geliştirdiğim bir uygulama, aynı zamanda hayatımı düzene sokmamı sağlıyor. Bu uygulamayı geliştirme sürecinde sadece bir kazanım (bir işi tamamlama) elde ederken, uygulama hazır hale geldiğinde çok değerli bir kazanımı daha cebime koymuş oldum. Yaptığım işlerin en azından bu kategoriye dahil olmasını oldukça önemsiyorum.