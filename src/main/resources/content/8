Doğduğu andan bugüne büyük bir bilgi ve düşünce bombardımanına maruz kalan kişi, düşünce sisteminin inşasını başkalarının -bu “başkaları” genellikle ebeveynler olmaktadır- elinden alıp inşa işine kendisi devam etmeye karar verdiğinde, düşünce sisteminin temeli çoktan atılmış olacaktır. Her ne kadar başkası atmış olsa da, kişi bu temelin sağlamlığına güvenerek kendi sistemine zamanla şekil vermeye başlar ve zamanla düşünce sistemindeki çatırdamaları fark eder. Bu kişi için oldukça rahatsızlık vericidir ve çatırdamalar temelden geliyorsa rahatsızlık katsayısı daha da artar. Çatırdamaların zeminden geldiğini kabul etmek çok zordur, çünkü böyle bir durum düşünce sisteminin sil baştan inşasını gerektirir. Bu “çatlaklarla yüzleşme” anında kişinin önüne başlıca iki seçenek çıkar: Bu çatlakları kabul ederek düşünce sistemini ne pahasına olursa olsun yeniden şekillendirmek ya da düşünce sisteminin bu zamana kadar olmaması gereken bir şekilde inşa edildiği reddedilerek fark edilen çatlakların görmezden gelindiği ve gün yüzüne çıkan çatlakların üzerinin çeşitli oyunlarla örtülmeye çalışıldığı bir tutum ile hayata devam etmek. Kişinin bu gibi anlarda yapacağı tercih, kişinin özü hakkında büyük bir fikir verir. Hatta doğrusunu söylemek gerekirse, kişinin bu yoldan hangisini seçeceği özü itibarıyla bellidir.

Üstinsan da her insan gibi doğumundan itibaren çeşitli düşüncelere maruz kalır ve düşünce sistemini maruz kaldığı bu düşünceler üzerine inşa etmeye çalışır. Bu yüzden üstinsanın da hayatının bir bölümünü tutarsızlıklar barındıran bir düşünce sistemi ile geçirmiş olabileceği söylenebilir. Ancak bu durum şu şekilde ele alınmalıdır: Üstinsan ya da herhangi bir insan, düşünce sisteminine dahil ettiği ilk düşüncelerin çoğuna başkalarının empoze etmesiyle, düşünceleri kendi süzgecinden geçiremeyeceği bir dönemde sahip olmuştur. Örneğin, dindar bir aile ve çevreye sahip bir genç, düşünce sistemine tanrının kesinlikle var olduğu ön bilgisini çok küçükken, _elinde olmadan_ eklemiştir. Düşünce sisteminde bulunan bu tür bir ön bilgi, -tanrının varlığının bilinemeyeceğini varsaydığımızda- kişinin tutarsızlığına delalet değildir. Ancak bu ön bilgi zamanla düşünce sisteminde bir çatlağa sebep olduğunda kişi bu çatlağı görmezden gelme eğiliminde ise, kişinin bu noktadan sonra tutarlı olmayı tercih etmediği söylenebilir.

Düşünce sistemi bazı ön bilgiler üzerine inşa edilir ve bu ön bilgilerin doğruluktan uzak olması, kişinin tutarsız olduğunun delili değildir. Kişi bir zaman sonra dış dünyadan edindiği bu bilgiler üzerine düşünce sistemini inşa etmeye başlar ve bazı çatlaklarla karşılaşır. Kişinin tutarlılığı, çatlakla karşılaşma anlarında çatlağa verdiği tepkinin büyüklüğü ve düşünce sistemini yeniden şekillendirme isteği ile doğru orantılıdır. Bu doğrultuda, üstinsanın “tutarsızlık barındırmayan düşünce sistemine sahip kişi”den ziyade “düşünce sisteminin inşasına başladıktan sonra sisteme, sistemi tutarsız kılacak hiçbir düşüncenin girmesine hiçbir şekilde izin vermeyen kişi” olarak tanımlanması daha doğru olur. Ancak pratikte, sahip olduğu yetiler sayesinde düşünce sistemindeki tutarsızlıkları fark edip hızlıca bunları onaracak olan üstinsan için ilk tanımı genelgeçer tanım olarak kullanmak daha kullanışlı olabilir.

Üstinsan, ön bilgilerinin üzerine tutarlı bir şekilde inşa etmeye başladığı düşünce sistemini yine tutarlı bir şekilde inşa etmeyi sürdürmektedir. Düşünme eylemine devam ettikçe, ön bilgilerinden en az birinin sıkıntılı olduğu durumda, sıkıntılı ön bilginin/bilgilerin sistemde çatlaklar oluşturduğunu er ya da geç fark eder. Bu fark etme anı sonrasında ne pahasına olursa olsun düşünce sistemini, sistemin tümünü tutarlı kılacak şekilde yeniden şekillendirir. Bu optimizasyon işlemi karakterinin bir parçası olan üstinsan, zaman geçtikçe düşünce sistemindeki problemli tüm düşünceleri bertaraf edecektir.