Yazdıkça açıklama ihtiyacı hissettiğim bazı şeyler geliyor aklıma, bu yüzden sık sık böyle ara notlar paylaşacağım sanırım.

– Yazılarımı, aklımdakileri adım adım, soru işareti bırakmayacak şekilde aktarmaya özen göstererek yazmaya gayret ediyorum ancak bazen bu zorlayıcı olabiliyor. Böyle bir soru işareti ile karşılaştığınızda, bunun ileride açıklanacağından, şu an için ise anlaşılmasının ertelenmesinde bir sakınca olmadığından emin olabilirsiniz. Örnek vermek gerekirse, “Üstinsan” başlıklı bölümde “…üstinsan özü itibarıyla diğer insanlardan farklılık gösterir” kısmının akıllara getireceği soru işareti açıklanmaya muhtaç ve sonraki yazılarda detaylıca açıklanacak.

– Yeni yazıya başlamadan önce çoğunlukla önceki yazılara bir göz atıyorum ve bazen anlatmak istediğimi istediğim gibi aktaramadığımı görüyorum. Böyle bir durumu daha önce bir not ile atlatmıştım; bundan sonrası için ise yazı içeriğini güncellemeyi de seçenekler arasına koydum. Sonuçta bu yazılar burada bir nevi taslak formunda ve vakit buldukça yazmayı istikrarla devam ettirebilirsem eğer, basılacak olası bir kitabın ham maddesi olacaklar. Mevcut yazıların içeriğinde büyük bir değişiklik yapacak olduğumda ise yeni versiyonunu okumak isteyenler için yazının güncellediğinde dair bilgilendirme yapabilirim.