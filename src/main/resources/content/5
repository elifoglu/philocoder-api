Devam etmeden önce araya bir virgül koymanın gerekli olacağını düşündüm.

“İnsanı yargılarken” başlıklı giriş yazısında, insanların, diğerlerini değerlerken öznel kriterlere başvurabileceğini söylemiş; bir kişinin, bir kesim için oldukça önemli ve değerli iken başkaları için tam tersi konumda olabileceğini belirtmiştim.

“Değerli”, kelime anlamı itibarıyla öznelliğin kıyılarında gezen bir sıfat ve bunun yerine nesnelliğe daha fazla göz kırpan “kaliteli” ya da daha uygun bir başka sıfat (üzerinde gerçekten düşünmedim, sebebini ise hemen açıklayacağım) daha tutarlı olabilirdi. En nihayetinde “O benim için değerli çünkü o benim annem” cümlesi gayet makul iken “O benim için kaliteli çünkü o benim annem” gibi bir cümle biraz absürt durmakta; bu da “kaliteli” sıfatının nesnelliğe daha yakın olduğuna dair ufak bir ispat olabilir.

Ben ise burada en başından beri “değerli” sıfatını kullanmakta bir beis görmüyorum, çünkü yazılarımda bahsettiğim ve bahsetmeye devam edeceğim “tutarlı insan” figürü kalitelilik ile bağdaştırılabileceği gibi aynı zamanda da _benim için_ değerli olandır ve insanlık tarafından da aynı şekilde addedilmesini beklediğimdir. Yoksa bittabi, değerliliği sözlük anlamı ile ele alacak olduğumuzda, çoğu insan için aile fertleri diğer insanlardan -tutarlı olanlar da dahil- daha değerli olacaktır.