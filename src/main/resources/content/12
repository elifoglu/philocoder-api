Ayıpladığı bir eylemi bir zaman sonra, şartlar olgunlaştığında kendisi de yapan kişi, hem ayıpladığı eylemi gerçekleştirenin içinde bulunduğu koşulların, hem de aynı koşullarda kendisinde de o eylemi yapma potansiyeli olduğunun farkında olamamıştır; bu durumda kişiyi tutarsızlığa itmiş olan sebep, farkındalık düzeyinin düşük oluşudur. Bu kişiye tutarsızlığı söylendiğinde büyük olasılıkla bir kabullenmeme hali ile karşı karşıya kalınır, kişi kendini bir şekilde savunmaya çalışır. Bu kabullenemeyiş, yine çok büyük olasılıkla, tutarsızlığın bilinç seviyesinde fark edilip bencil sebeplerle reddedilmesi ile değil, tutarsızlığın hala farkında olunamaması ile vuku bulur.

Her insan, özü baz alınarak değerlendirildiğinde tutarlı kabul edilebilir; sonuçta insan deterministik bir varlıktır ve her eylemi sebep sonuç ilişkisi içerisinde gerçekleşir. İnsanların seçimleri özünün yordamıyla şekillenir; öz ne derse o olur. Bu da kişinin her seçiminde “özünün izinden gitmek” gibi haklı bir nedeninin olması demektir; “özün o şekilde yönlendirmesi” yapılan seçimi savunmakta oldukça geçerli bir sebeptir fakat insanların ezici çoğunluğu bunu lehinde kullanabilecek yetkinliğe, farkındalığa sahip değildir.

“Zamanında ayıpladığım bir eylemi şimdi kendim de yaptım, çünkü özüm o an için beni buna yönlendirdi” veya “Ben birbiri ile çelişen iki farklı düşünceyi düşünce sistemime dahil ettim, bunun sebebi sahip olduğum özün buna engel olabilecek kadar nitelikli olmamasıydı”, ne kadar mantıklı cümlelerdir, değil mi? İşte bir insan, tutarsız olarak işaretlenebilecek eylemi ile ilgili olarak bu cümlelere paralel bir cümle kurabildiği takdirde otomatikman tutarlı konuma gelir. Evet, zamanında ayıpladığı bir eylemi kendi de yapmıştır ancak bunun ‘farkındadır’ ve böyle bir cümle kurabilmiştir; çelişkisini reddetmez ve bu sebeple tutarlıdır. Evet, düşünce sisteminde çatlaklar bulunmaktadır ancak bunun ‘farkındadır’ ve böyle bir cümle kurabilmiştir; düşünce sisteminin tutarsız olduğunu reddetmez ve bu sebeple düşünce sistemi tutarlı hale gelir (Düşünce sistemine, tutarsızlıklar barındıran bir düşünce sisteminin olduğu düşüncesini içtenlikle koymayı başarabilen kişi, tamamıyla tutarlı bir düşünce sistemine kavuşmuş olur. Tabii bu durumda bu kişinin düşüncelerine itimat edilmemesi gerekir).

Kişinin kendisini tutarlı kılacak bu tarz cümleler kurabilmesi, daha doğrusu cümlelerin içeriğindeki gibi düşünebilmesi için ihtiyacı olan tek şey farkındalıktır ve bu nedenle farkında olmak, tutarlı olmayı beraberinde getirir ve çoğu zaman tutarlılığın ön koşuludur. Farkında olmak tutarlı olmayı beraberinde getirir çünkü birbiriyle çelişkili düşüncelere sahip olduğunu fark eden kişi, çelişkileri ortadan kaldırma yoluna gidecektir.

Bu cümleleri kurabilecek türden bir farkındalığa sahip olmayıp tutarsız davranan insanlar ise kendini bilmeyen, neyi neden yaptığından ve tutarsızlıklarından haberi olmayan insanlardır ve değerli olmaktan oldukça uzak bir konumdadırlar. Bu noktada tutarsızlık güzel bir tanım daha kazanır: tutarsızlığının farkında olmama hali. Tutarsız insan, tutarsızlığının farkına varamayan insandır.

Tutarlılık ile farkındalık etle tırnak gibi olduğundan, farkında olmayan bir üstinsan düşünülemez. Düşünce sisteminde tutarsızlığa izin vermeyen üstinsan, yüksek farkındalığıyla neyi neden yaptığını bilir; kendini bilir. Üstinsanın bu farkındalığının kendisi ile sınırlı kalması için hiçbir sebep yoktur; düşünce düşüncedir ve üstinsan diğer insanların düşünce ve eylemlerindeki tutarsızlıkların da farkındadır. Öyle ki, üstinsan, insanların özünü kendilerinden daha iyi bilebilir.