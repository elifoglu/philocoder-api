Zamanında kendime "günümüz insanında olması gereken temel nitelikler nelerdir" sorusunu sorup bir çırpıda aşağıdaki maddeleri listelemiştim:

- Analitik düşünce yeteneğine sahip olmak
- Ahlak sahibi olmak
- Dini inanca sahip olmamak
- Düzenli olmak
- Sigara içmemek
- Sağlıklı yaşamak, sağlıklı beslenmeye dikkat etmek
- Sosyal medya bağımlısı olmamak
- Herhangi bir bağımlılığa sahip olmamak
- En az bir işte yetkin olmak
- Yeterince boş vakte sahip olmak
- Hobilere, rafine zevklere sahip olmak

Bu niteliklere sahip olan insan için genelde "içinde bulunduğumuz çağa/yüzyıla yakışan insan" sıfatını kullanıyorum. "İdeal 21. yüzyıl insanı" da aslında daha kısa ve öz olduğu için tercih ettiğim bir tamlama sadece.

"İçinde bulunduğumuz çağ" derken insanlığın teknolojik, bilimsel anlamda geldiği noktadan dem vuruyorum. Uzaya fırlatılan roketin inişini yüzeye yaklaşmadan hemen önce takla atarak gerçekleştirdiği bir dönemdeyiz, ve böyle bir döneme sigara içen insanı yakıştıramıyorum örneğin. Ya da bir tartışma esnasında safsatalara başvurarak galip gelmeye çalışan, büyük ihtimalle analitik düşünme becerisi düşük ya da daha büyük ihtimalle ahlaksız bir insanı.

Listeye genel olarak bakıp, ideal 21. yüzyıl insanının gerçek hayattaki izdüşümünü bulmaya çalıştığımda zihnimde "refah seviyesi yüksek bir ülkede yaşayan ve aynı zamanda kendini de iyi derecede geliştirebilmiş bir insan" canlanıyor. Kendimizi aniden İsveç, Norveç, Danimarka'da bulmamızın sebebi, listedeki bazı maddelerin sağlanmasında yaşanılan yerin, sosyokültürel çevrenin de büyük ölçüde etkili olması. Bunu maddelere bazılarına bakarak da anlayabiliriz zaten: "Yeterince boş vakte sahip olmak" kişinin sahip olduğu niteliklerden çok içerisinde bulunduğu durum ile ilgili.

Listedeki maddeler bir bakıma, _ideal yaşam_ için gerekli olduğunu düşündüğüm maddeler ve bir insanı gözümde değerli kılan maddelerle oluşturulan bir kolaj. Bir insan bu maddelerin bazılarını sağlamıyor olsa da benim için oldukça değerli olabilir; bir insan analitik düşünce yetisi açısından ya da ahlaki açıdan eksik olsa da ideal bir yaşam sürebilir. İdeal 21. yüzyıl insanı tanımımdaki kilit nokta daha önce de belirttiğim gibi, içinde bulunduğumuz çağa yakışıyor olmak ve evet, yakıştırma eylemi benim tarafımdan yapıldığından biraz subjektif. Doğru şekilde yaşayan ya da yaşamaya çalışan değerli insanları takla atan roket çağına yakıştırıyorum.

(Not #1: Bu maddeler ince elenip sık dokunarak çıkarılan maddeler değiller; örneğin "analitik düşünebilmek" ve "sigara içmemek" gibi bambaşka seviyelerdeki iki maddeyi bilinçli olarak aynı listeye koymuş idim. Maddelerin bir bütün olarak ele alındıklarında zihnimdeki imge hakkında iyi bir fikir verdiklerini düşünüyorum ve önemli olan da bu.)

(Not #2: Dış etkenler sağ olsun, maddelerin tümünü maalesef henüz ben de sağlamıyorum.)

(Not #3: İdeal olan insan; 21. yüzyıl değil.)
