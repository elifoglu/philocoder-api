Üstinsanın özünü farklı kılan nedir, ya da bir başka deyişle, bu farklı öz üstinsana ne gibi yetiler kazandırır?

– Üstinsan her zaman için, düşünce sistemindeki -ön bilgilerinden kaynaklanan- tutarsızlıkları kabul etmeye ve düşünce sistemini onarmaya meyillidir.

– Üstinsan, düşünce sistemini tutarsız hale getirecek hiçbir düşüncenin sisteme girmesine izin vermez. Tefekkür ederek henüz sonuca ulaşamadığı konu ile ilgili katı yargılar oluşturmaz. Gerektiği durumda, mantıksal olarak ispatlayamayacağı bir fikri ancak ve ancak bir açık kapı bırakarak düşünce sistemine sokar ve sistemin sağlamlığını sürdürür: “Bu ve bu çıkarımlarda bulunarak şu sonuca ulaştım ve fikrim bu yönde; ancak çıkarımlarım sırasında bir şeyleri gözden kaçırmış olmam mümkündür”

– Üstinsanın bir konu hakkındaki hissiyatı, konu hakkındaki somut çıkarımı henüz bilinçli olarak yapmamışsa dahi mantıksal açıdan doğrudur. Örneğin, iki karşıt görüş arasından birine daha yakın hissetti ise, mevcut düşünce sistemi ile tutarlı olan, gerçekten yakın hissettiği görüştür. Bu, üstinsanın diğer yetilerine nazaran “doğaüstü” bir yetenekmiş gibi görünse de, aslında olan, bilinçaltının gerekli çıkarımları çoktan tamamlayarak sonuca ulaşmış olmasıdır. Bilinciyle muhakeme etmeye başladığında ise yaptığı şey bilinçaltını gün yüzüne çıkarmak olacaktır.

– Üstinsan, istese de mantığın dışına çıkamayandır. İnsanı tutarlı kılan mantığı temel alışıdır; bu açıdan üstinsan aynı zamanda “en mantıklı insan” sıfatına da layıktır.

– Üstinsan farkındadır.