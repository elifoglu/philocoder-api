İnsan hakkında konuşmaya başlamadan önce insanı neye göre değerlendirmemiz gerektiği konusunda hemfikir olmamız gerekir. Günümüzde insana değer biçilirken kimileri iyi niyete, kimileri ahlaka, kimileri kişinin dünyaya neler kattığına, ve kimileri de belki saydıklarımdan daha da fazlasına belli oranlarda bakar. Ancak bahsi geçen iyilik ve ahlak gibi kavramlar ucu açık, yoğun tartışmalar sonucunda dahi tanımları üzerinde uzlaşmaya varılamayan kavramlardır. Aynı şekilde, bir kişinin dünyaya kattıkları birileri için oldukça dikkate değer iken başka bir kesim için arz etmeyebilir ve hatta zararlı bile bulunabilir.

İnsanların öznel olarak üstte saydığım kriterlerden bazılarını insan değerlemede ön planda tutması anlaşılabilir ancak bu öznel tercihler sonucunda nesnel bir sonuca varmak mümkün olmayacaktır. Benim ulaşmak istediğim, insanları herkesin kabul edebileceği bir yöntem ile değerlemek ve böylece en değerli insanın, yani üstinsanın tanımını yapabilmektir. Bunun için de insanlığın tümünün kabul edebileceği, nesnel bir değer ölçütü bulma ve kullanma ihtiyacı doğar.