ortalama okuyucuya hitap edebilmek, daha fazla okuyucu çekebilmek adına düşünceleri törpüleme veya belirli bir formda sunma gereksiniminden sanırım nefret ediyorum. yazarken tek istediğim kafamdakileri aktarmak; yazıyı daha fazla insanın okuyabileceği bir biçime sokmak için eğip bükmekle, ana fikri desteklemesi adına hikayeler, örnekler eklemekle uğraşmak değil. bunu yapmayı kendi adıma yapay, zorlama buluyorum. ayrıca bunu yaptığımda ortaya çıkacak yazı, yapmadığımda ortaya çıkacak yazıdan çok daha değersiz bana göre; çok daha az kelime kullanarak da aynı şeyleri anlatabilir, kendimin ve okuyucunun zamanından çalmayabilirdim.

schopenhauer'ın _yaşam bilgeliği üzerine aforizmalar_ kitabının ilk sayfalarından bir cümle:

"doğuştan gelen bir tek yanılgı vardır. o da, burada mutlu olmak için bulunduğumuzu sanmamızdır"

kitabın ilk sayfaları üstteki fikrin etrafında şekilleniyor ve bu sayfalarda mevzubahis iddianın doğruluğu bir nevi ispat edilmeye çalışılıyor. "her insanın mutlu olmak için dünyaya gelmemiş olması" gibi bariz bir gerçeğin altını doldurmak adına sayfalarca yazının yazılması ve bu yazıları okumak beni rahatsız ediyor.

*

kitap üzerinden verdiğim bu örnek, bu yazı için, örnekteki "'mutlu olmak için var olunduğu yanılgısı' fikrinin desteklenmesi adına yazılmış sayfalarca yazı" gibi gereksizdi (örneği bu "gereksizlik durumu"na örnek olsun diye ekledim ve aslında şu andan itibaren gerekli hale geldi denilebilir). ilk paragrafta, yazılara gereksiz eklemeler yapmaktan hangi sebeplerle hoşlanmadığımı gayet açık bir şekilde anlattım zaten. eğer ilk paragrafı ben yazmamış olsaydım ve ilk paragrafı okusaydım, paragrafta anlatılmak istenen hakkında "mantıklı" ya da "mantıksız" kanılarından birine herhangi bir örneğe ihtiyaç duymadan kolaylıkla varabilirdim ve aklı başında her insan için de bunu yapmanın zor olmadığını düşünüyorum. buradaki "aklı başında insan" kavramının ucu açık tabii, -yine ucu açık olan- ortalama üzeri insan olarak düşünebilirsiniz aklı başında insanı.

dediğim gibi, aklı başında herhangi bir insan örneğe ihtiyaç duymuyor; ancak aynı aklı başında insan, makyaja ihtiyaç duyuyor. üstte schopenhauer örneği, benim adıma bu yazı için oldukça gereksiz bir örnek olmasına rağmen, yazının değerini okuyanın gözünde -az ya da çok- arttırdı, çünkü artık yazı, içerisinde ünlü bir filozofun kitabı üzerinden örnekler barındırabilen bir yazı haline geldi. daha marjinal bir örnek, yazının değerini bu aklı başında insan için daha da arttırabilirdi. yazının * ile işaretlediğim kısmından sonra okuyucuyu alt etmek yerine savımı benzer birkaç örnekle daha destekleyip yazıyı noktalasaydım, yazının şu anki anlaşılmaz halinin tam aksine genele hitap eder ve okuyucunun beğenisini kazanabilirdim. okuyucuyu manipüle ettiğim, benim için oldukça değersiz bir yazıyla.

-

"aklı başında insan"ın (yani, -varsa- muhtemelen bu satırları okuyanın) beğenisini kazanmak için yapılması gerekenlerin tamamı benim için mide bulandırıcı. bunu yapmadığım için son birkaç yazımı _medium_ gibi ortamlarda paylaşma gereği bile duymadım. mesela, bunun gibi bir yazının medium için hiçbir değerinin olmadığı açıktır sanırım. büyük oranda burası (bu yazı ilk kez ekşi sözlük üzerinde paylaşılmıştır, dolayısıyla "burası" ekşi'yi ifade etmekte) için de yok; bu yazının ulaşacağı toplam kişi sayısını ve yazının kompleksliği ile baş edilememesi kaynaklı okumanın yarıda kesilme yüzdesini hesaba kattığımda bu satırları okuyacak insan sayısının bir elin parmağını geçmeyeceğini düşünüyorum. okunsun, anlaşılsın diye de yazmadım zaten.