Her insan, doğumundan ya da daha öncesinden itibaren bir öze sahiptir ve bu öz insanın karakterinin büyük ölçüde belirleyicisidir. Materyalist kimseler, istedikleri takdirde özü genetik ile ilişkilendirebilir ya da daha isabetli olarak “kişinin genetik yapısının karakterine etki eden kısmı” tanımını öz için kullanabilir. Ancak öznel olarak, özün böyle mekanik bir tanımlamadan ziyade daha ruhani bir olgu olarak akıllarda yer edinmesini tercih ederim.

Öz nasıl tanımlanırsa tanımlansın, insan, düşünsel anlamda özünün verdiği ölçüde ilerleyebilir, kendini geliştirebilir. Kişinin yine düşünsel anlamda potansiyeli, ulaşabileceği en üst nokta, özünde saklıdır; tıpkı fiziksel anlamda ulaşabileceği en üst noktanın genetik yapısında saklı olduğu gibi.

Genetik perspektiften bakıldığında her insanın özü diğerinden farklı olacak olsa da, insanların özlerinin niteliği bir grafiğe dökülebilse yoğunluk bir noktada toplanır, dağılım belli bir skala içerisinde kalır, üstinsan ise bu skalanın ötesinde konumlanır. Üstinsan özü itibarıyla diğerlerinden net olarak farklı bir konumdadır ve daha önceden değinmiş olduğumuz, kendisine en yakın noktada bulunan insan ile kendisinin düşünce sisteminin sağlamlığı arasındaki uçurum, belki de bunun en belirgin göstergesidir.