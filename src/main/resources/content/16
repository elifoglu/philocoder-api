yılbaşı gecesinde televizyona bir miktar maruz kaldım.

büyük ihtimalle "yılbaşı gecesinin en çok izlenilen programı" sıfatını kazanacak olan o ses türkiye, benim için oldukça rahatsızlık vericiydi.

bu programın daha öncesinde bir bütünlüğe sahip olduğunu hatırlayabiliyorum. yani, art arda eklenen videolar bütünü gibi değildi; ortada bir akış vardı. bu yılbaşı gecesi programının izlediğim kısmı ise bu akıştan, bütünlükten tamamen uzaktı. şarkı söylemeye gelen ünlülerin sahne kayıtları ve jürilerin reklam kayıtları birbirinden habersiz kesitler halinde art arda eklenmiş durumdaydı. şarkı söyleyip giden her ünlünün arkasından birer ikişer reklam kaydı veriliyordu. program, yılbaşında insanların eğlenmesi için değil de, gerekli tanıtım ve reklamların yapılabilmesi için gerekli bir mecra yaratmak adına hazırlanmış gibiydi. elbette bu tarz programların amacının gerçekten insanları eğlendirmek olduğunu düşünmek fazla iyimser bir davranış olur. demek istediğim, bu yaşıma dek izlediğim ya da denk geldiğim programların tümü öyle ya da böyle, bu "izleyiciyi önemseme" hissiyatını ucundan da olsa verebilirdi. bu yılbaşı programı ise böyle bir kaygıdan tamamen uzaktı.

söylediklerim programın içeriği/kalitesi değil de kurgusu/bütünlüğü ile alakalıydı. insanların büyük çoğunluğunun kalitesiz içeriğe yöneldiğinin zaten bilincinde olmakla beraber, kalitesiz içeriğin sunulması hakkında da şunları dikkate alıyorum:

- bir içerik her ne kadar kalitesiz de olsa, insanlara gerçekten iyi niyetli (ya da kötü niyet barındırmayan) duygularla sunulabilir.

(bu noktada benim adıma rahatsız edici bir durum pek bulunmuyor)

- içerik sağlayıcısı, kendi çıkarları doğrultusunda izleyiciyi manipüle ederek kazanç sağlamaya çalışabilir.

(çıkar peşinde olan insanların ve kolay manipüle edilebilir insanların varlığından da haberdar olduğumdan yine benim için fazla rahatsızlık verici bir durum yok)

televizyonda şimdiye kadar izlemiş olduğum programların içerik sağlayıcı profillerini tümünü bu iki madde altında kategorilendirebilirdim. bu program ise benim için yeni bir madde ihtiyacı doğurdu:

- içerik sağlayıcısı, içeriği tamamen kişisel çıkarlarına uygun şekilde, izleyiciyi *yok sayarak* hazırlayabilir.

programı izlediğim sırada işte beni bu kadar rahatsız eden, izleyicisini tamamen yok sayarak, insan aklıyla dalga geçercesine hazırlandığını gördüğüm bu programı, aklıyla dalga geçilen o insanların o an pürdikkat izledikleri bilgisinin kendisini gün yüzüne çıkarması oldu. bu potansiyelde olan ülkede milyonlarca, dünyada milyarlarca insanın varlığını düşünmek, lafta değil, ciddi anlamda distopik bir çağda olma hissiyatı ile beraber büyük bir rahatsızlığı da beraberinde getirdi. yani, *sanki* bir anda kendimi *insan*ların tümünün televizyona, ekrana bağımlı yaşadığı o distopik yapımlardan birinin içerisinde buldum.

bu anlattığım, benim için yılbaşı gecesindeki "bir distopyanın içerisindeymişim" gibi hissettiren en büyük unsur olsa da destekleyici unsurları da yok değildi;

- bir zap anında denk geldiğim ibo show yılbaşı programı (konuklar: bülent ersoy, seda sayan, serdar ortaç ve diğerleri)

- bir zap anında çok güzel hareketler 2'ye denk gelmemle birlikte "bir başkadır" dizisi ile popüler olan "aşkımı bir sır gibi" şarkısının koro halinde söyleniyor olması

(bunların beni rahatsız etmelerindeki temel nedeni ayrıca açıklamaya gerek duymuyorum; açıklamak zorunda olmak maruz kalmaktan daha fazla rahatsızlık verici olur sanırım benim için)

yine o ses türkiye'den devam edeyim.

- programdaki safi yapmacıklık (program, bu açıdan da eskiden bu seviyede değildi)

- programa çıkan ünlüler (önceleri aleyna tilki, cemal can canseven gibi ünlüler yerine daha düzgün insanlar görebilirdik ekranda. aslında cemal can canseven'in nasıl biri pek olduğunu bilmiyorum, sadece danla bilic'in yakın arkadaşı olduğunu biliyorum. cemal can seven ile danla bilic'in arkadaş olduğunu neden, nereden, nasıl öğrendiğimi bilmiyorum. danla bilic ile değil arkadaş olmak, kendisini arada bir takip ediyor olmanın bile sağlıklı insan davranışı olmadığımı düşündüğümden onu da aleyna tilki'nin yanına ekleyebildim)

--

aleyna tilki, cemal can canseven, danla bilic. yılbaşında mevzubahis programa maruz kalmaktan kaçınmak zor olmazdı ama hiçbirini isteğim dahilinde tanımadığım bu isimler, bu seviye, her an bir yerden karşıma çıkabilir durumda ve etraftaki her şeyin, her anlamda bu veya buna yakın bir seviyede kalitesizlik barındırmasından dolayı bir boğulma halindeyim. örneklerimi toplumun alt kesiminin izlediği, kalitesi ortada olan bir program üzerinden vermiş olsam da hissettiklerim *üst kesim* seviyesinde de farklı değil. yapay, ucuz, ahlaktan yoksun olduğu ilk intibada belli olan bazı insanların gerçek yüzünü göremeyip amansızca takibe devam etmelerine neden olan bu farkında olmama durumlarına tanık olduğumda yine aynı şeyi hissediyorum. satın alınan her bir robot süpürge sonrası yine aynı şeyi hissediyorum. netflix'in fabrikasyon ürünlerini tüketerek yaşayan insan kitleleri sebebiyle yine aynı şeyi hissediyorum. (netflix demişken, u dönüşü ile yine alt kesime geçiş yapmak durumundayım) exxen adlı platformda yayınlanacak belki de tüm programların platformu doldurma amaçlı sipariş işler, yapay ürünler olacağı bariz bir şekilde ortadayken insanların bunun farkında olmadıklarını ve hatta bunun farkında olabilme ihtimalini barındıran bir farkındalık düzeyiyle uzaktan yakından ilişkileri olmadığını düşündüğümde yine aynı şeyi hissediyorum. ekşi sözlük'e sadece gündemden haberdar olma amaçlı girerken ve dikkat dağıtıcı başlıkları en aza indirgemek adına çeşitli uygulamalar, eklentiler yazmışken her girişimde exxen ile ilgili bir başlığa maruz kaldığımda ve bu sayede insanların gündemde ne varsa onun hakkında haftalarca konuşmayı borç bilen varlıklar olduğunu hatırladığımda yine aynı şeyi hissediyorum. exxen'e her maruz kalışım sonrası, sadece "exxen" adının bayağılığından dolayı yine aynı şeyi hissediyorum. youtube'da bir zamanlar kaliteli işler yaptığını bildiğim bir kişinin artık twitch'te kendisine bağış yapanlara, onları önemsememesine rağmen önemsiyormuş gibi yaparak teşekkür etmesine şahit olduğumda ve benim 5 saniyelik bir kesit izleyerek (twitch izlemiyorum ve evet, bu kesite de istemeden denk geldim) farkına vardığım bu yapay tavrın farkına binlerce takipçisinin hiçbir şekilde varmayıp kendisine bağış yapmayı devam ettirdiğini düşündüğümde yine aynı şeyi hissediyorum. o kişinin hayatını idame ettirebilmesi için belki de artık bu yapmacıklığa mecbur kalması gerektiğini düşündüğümde, hayatta kalmak için rol yapmanın ne kadar önemli olduğu aklıma her düştüğünde yine aynı şeyi hissediyorum. vasıfsız insanlara akan paranın büyük ihtimalle eksponansiyel olarak arttığını ve buna büyük oranda parasızlıktan şikayet eden ya da edecek diğer vasıfsız insanların sebep olduğunu düşündükçe yine aynı şeyi hissediyorum.

bu kalitesizlikten, bayağılıktan, distopik ortamdan kurtulma adına da dış dünyadan gittikçe soyutlanıyorum.